====================================================
Proposta di legge T.U. “Protezione civile regionale”
====================================================

=======================================
Capo II - Attività di protezione civile
=======================================

Articolo 4
==========
Disciplina delle attività di protezione civile (art. 11, comma 1, lettera a del Codice)
---------------------------------------------------------------------------------------
1) Le autorità territoriali di protezione civile, Sindaci e Presidente della Regione (art.  6 del Codice) promuovono, attuano e coordinano le attività di protezione civile esercitate dalle strutture organizzative di propria competenza e ne sono responsabili per i rispettivi ambiti di governo e per le funzioni di competenza.

2) La Giunta regionale, con deliberazione, nell'ambito del piano di cui all'articolo 5 e nel rispetto delle competenze ordinariamente spettanti a ciascuna amministrazione, definisce le modalità di attuazione delle seguenti attività: 
  a) attività di previsione e prevenzione dei rischi;
  b) attività di gestione e superamento dell’emergenza, con particolare riferimento all’attività di segnalazione degli interventi ed a quella di ricognizione dei fabbisogni a seguito di un evento.
  
  
  
3) Le autorità territoriali di protezione civile di cui al comma 1 esercitano altresì la funzione di vigilanza sullo svolgimento integrato e coordinato delle attività di protezione civile, con particolare riguardo alla attività di prevenzione non strutturale.

Articolo 5
==========
Piano regionale di protezione civile (art. 11 comma 1, lettera a del Codice)
----------------------------------------------------------------------------
1) Il piano regionale di protezione civile rappresenta lo strumento tecnico-operativo principale mediante il quale si esplica l’attività di cui all’articolo 2 del Codice e si individuano gli elementi strategici minimi ed indispensabili per consentire l’azione di soccorso, secondo le modalità specificate dagli indirizzi nazionali sulla pianificazione, con particolare riguardo alla struttura del livello territoriale di riferimento, all’inquadramento del territorio, all’individuazione di rischi e scenari, ed al modello di intervento. 
2) Il piano regionale di protezione civile è composto da una parte contenente le scelte strategiche di governance correlate all'individuazione degli ambiti territoriali ottimali e disciplinata dall'articolo 6 e da una parte di carattere specificamente tecnico - operativa. 
3) Il piano regionale di protezione civile, con riferimento alla parte tecnico - operativa di cui al comma 2, è approvato dalla Giunta regionale, con deliberazione, anche con una pluralità di atti successivi (c. d. "stralci"). 
4) È garantito un processo partecipato dei cittadini, in attuazione dell'articolo 18, comma 2 del  Codice,  secondo le modalità che saranno individuate dalla direttiva di cui al medesimo articolo. 
5) Il piano regionale di protezione civile è aggiornato con le stesse modalità della sua approvazione, annualmente e comunque non oltre i tre anni dalla stessa, tenuto conto delle esperienze derivanti dalla gestione delle emergenze e/o dei risultati di eventuali esercitazioni. 

Articolo 6
==========
Livello ottimale territoriale delle strutture di protezione civile (art. 11, comma 3 del Codice)
------------------------------------------------------------------------------------------------
1)	L’articolazione di base per l’esercizio della funzione di protezione civile, ai sensi dell’articolo 3, comma 3 del Codice, è l’ambito territoriale e organizzativo ottimale. 
2)	Gli ambiti di cui al comma 1 sono individuati dalla Regione, nel rispetto delle disposizioni del Codice, all’interno dei confini amministrativi provinciali e raggruppando più comuni secondo un criterio di effettività delle funzioni di protezione civile, applicato in maniera omogenea sul territorio regionale.
3)	L’individuazione degli ambiti di cui al presente articolo e la relativa disciplina è definita e approvata con deliberazione del Consiglio regionale, che costituisce parte del piano regionale di protezione civile ai sensi dell'articolo 5. 

Articolo 7 
==========
Indirizzi per i piani provinciali e comunali di protezione civile (art. 11, comma 1, lettera b del Codice)
----------------------------------------------------------------------------------------------------------
1)	Il piano provinciale e il piano comunale di protezione civile, redatti nel rispetto degli indirizzi regionali di cui al successivo comma 3, sono approvati con delibera consiliare della Provincia e del Comune, previa valutazione del rispetto degli indirizzi regionali da parte della struttura regionale di cui all'articolo 18.
2)	Il piano provinciale di protezione civile è altresì approvato in raccordo con la Prefettura territorialmente competente. 
3)	La Giunta regionale, con deliberazione, nell'ambito del piano di cui all'articolo 5, definisce gli indirizzi regionali per la redazione dei piani di cui al comma 1 ed individua le modalità relative alla loro approvazione, revisione e valutazione periodica. 
 hh
Articolo 8
==========
Province (art. 11, comma 1, lettera o del Codice)
------------------------------------------------
1. Alle Province, quali enti di area vasta, sono attribuite le seguenti funzioni in materia di protezione civile:
 a)	previsione e prevenzione dei rischi:
  1) gestione delle procedure di allertamento mediante la sala operativa provinciale; 
  2) rilevazione, raccolta e elaborazione dei relativi dati sul territorio provinciale; 
  3) attività di formazione, in concorso con la struttura regionale di cui all'articolo 18;
 b)	pianificazione provinciale:
  1) adozione del piano provinciale di protezione civile, secondo quanto disposto dall’articolo 7 della presente legge ed in raccordo con la Prefettura, anche con riferimento alla relativa attuazione; 
  2) aggiornamento e verifica periodica del piano provinciale di protezione civile, anche mediante apposite esercitazioni;
 c)	vigilanza sulla individuazione, da parte delle proprie strutture di protezione civile, dei servizi urgenti, anche di natura tecnica, da attivare in caso di emergenza:
  1) supporto ai comuni per il superamento delle emergenze di cui all’articolo 7, comma 1, lettera a) del Codice, in attuazione di quanto previsto dall’articolo 11, comma 3 del Codice medesimo; 
  2) raccordo con la Prefettura territorialmente competente per l’attuazione del piano provinciale di protezione civile;
  3) raccolta e successiva valutazione delle segnalazioni degli interventi pubblici necessari, a seguito di un evento effettuate dagli enti locali, secondo le indicazioni della struttura regionale di cui all’articolo 18.
2.	Per lo svolgimento delle funzioni di cui al comma 1, tenuto conto delle esigenze di effettività delle stesse, la Giunta regionale, con deliberazione, stabilisce le risorse finanziarie da assegnare alle Province e le relative modalità di riparto.

Articolo 9
==========
Interventi all'estero (art. 11, comma 1, lettera l del Codice)
--------------------------------------------------------------
1) La Regione può concorrere agli interventi all’estero, d’intesa con il Dipartimento della Protezione Civile e con il Ministero degli Affari esteri e della cooperazione internazionale, secondo le modalità previste all'articolo 29 del Codice.

Articolo 10
===========
Spegnimento incendi boschivi (art. 11, comma 1, lettera m del Codice)
--------------------------------------------------------------------
1)	Per lo spegnimento degli incendi boschivi si applica quanto previsto dalla normativa regionale  di riferimento, in conformità alle previsioni di cui alla  legge 21 novembre 2000, n. 353 e successive modificazioni , nonché al decreto legislativo 19 agosto 2016, n. 177. 

Articolo 11
===========
Formazione e sensibilizzazione (art. 11, comma 1, lettera p del Codice)
-----------------------------------------------------------------------
1)	La Giunta regionale, nell'ambito del piano di cui all'articolo 5, approva con deliberazione
 a)	i contenuti e le modalità di svolgimento dell’attività di formazione, anche mediante eventuale coinvolgimento a titolo gratuito del Corpo Nazionale dei Vigili del Fuoco, rivolta sia agli enti locali sia al volontariato organizzato, in materia di previsione, prevenzione e gestione di situazioni di emergenza
 b)	i contenuti e le modalità di svolgimento delle iniziative di sensibilizzazione degli amministratori e operatori locali nonché degli enti ed istituzioni facenti parte del sistema regionale, anche mediante esercitazioni. 
2)	Possono essere previste anche iniziative formative proposte da parte degli enti locali, del volontariato organizzato e dei gruppi comunali di protezione civile di cui all'articolo 12 nonché di altri enti ed istituzioni facenti parte del sistema regionale, nel rispetto di uno standard formativo regionale, definito con deliberazione della Giunta regionale, per i diversi percorsi di formazione. 
3)	Gli oneri dei corsi di cui al comma 2 sono a carico dei soggetti proponenti. 
4)	Al termine delle iniziative di formazione regionale di cui al presente articolo, è riconosciuto un attestato regionale sia per le iniziative svolte direttamente dalla struttura regionale di cui all'articolo 18 sia per le iniziative realizzate da altri soggetti, secondo lo standard formativo di cui al comma 2.
